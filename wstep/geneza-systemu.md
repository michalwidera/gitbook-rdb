# Geneza systemu

Ponad dwadzieścia lat temu pracowałem w pewnym instytucie naukowym w Zabrzu. Zajmowałem się m.in. budową systemu nadzoru neonatologicznego. Stosunkowo niedawno ukończyłem studia, moja głowa nadal była wypełniona teorią opartą na konstrukcji systemów opartych na centralnej bazie danych. Budując system monitorowania stwierdziłem – zrobię, tak jak sztuka każe – oparty na relacyjnej bazie danych. To nie był dobry pomysł. Trafiłem na problem ogólnej wydajności takiego rozwiązania. Rejestrowane sygnały cechowały się wysoką granulacją. Dodatkowo, dostępne systemy baz danych nie były przygotowane na ciągły i nieskończony napływ danych.

Rok 2003 to był czas w którym bardzo obiecujące prezentowały się w literaturze naukowej tzw. Bazy strumieniowe. Po analizie stwierdziłem że to chyba najbliższa dziedzina w tym czasie, która odpowiada temu co potrzebuję. Przyjąłem założenie że tworzę strumieniową bazę danych do przetwarzania sygnałów. Decyzja z czasem okazała się nie do końca zgodna prawdą. Systemy strumieniowe, przyszły i poszły – ale potrzeba systemów przetwarzających szeregi czasowe pozostała. Systemy strumieniowe przeobraziły się w systemy przetwarzające serie czasowe – Time Series Databases. Do dnia dzisiejszego systemy baz danych przetwarzające serie czasowe znajdują zastosowanie w systemach monitorowania.

Opracowany system nadzoru neonatologicznego obsługiwał kilkanaście pulsoksymetrów. Na sali nadzoru leżało kilkanaście noworodków wymagających ciągłego nadzoru. Każdy noworodek podłączony był m.in. do pulsoksymetru. Każdy pulsoksymetr monitorował rytm serca oraz zawartość tlenu we krwi noworodka. Noworodki się wierciły, sondy odpadały, pulsoksymetry podnosiły alarm co chwilę raportując różnego typu problemy. W takim szumie informacyjnym jeden z noworodków mógł się dusić. Nie działo się to nagle – ale powoli, można było to rozpoznać w szerszym horyzoncie czasowym. Ten jeden przypadek wymagał jednak natychmiastowej reakcji. Wyło kilka urządzeń - a ten jeden z noworodków, ten który potrzebował pomocy łapał powietrze cichutko w rogu sali. Tak mniej więcej można opisać skalę problemu. Budowany system umożliwiał jednym rzutem oka stwierdzić czy wycie urządzenia na sali  nadzoru to efekt zsunięcia się czujnika, chwilowy problem czy może coś poważniejszego. Zmieniając skalę czasową można było od razu zidentyfikować problem. Szybka ocena zagrożenia w oparciu o wskazania systemu monitorującego w takim przypadku ratuje zdrowie i życie.

System monitorowania powstał i został wdrożony w jednym z Warszawskich szpitali. Byłem na miejscu i widziałem jak działa. Niestety wewnątrz nie było systemu zarządzania danymi, który opisywałem w publikacjach naukowych. Rozwiązanie opracowałem ręcznie bez implementacji języka zapytań, algorytmów i mechanizmów zarządzania. Termin, ograniczone zasoby wymagały dowiezienia tematu na czas. Publikacje, które wtedy powstały opisywały szlachetne potrzeby i założenia – jednak praktyka była inna. Trzeba było dostarczyć produkt a czasu nie było.

Tak przedstawia się w ogólnym zarysie generyczna przyczyna z której wynikła potrzeba stworzenia systemu zarządzania danymi dla potrzeb przetwarzania sygnałów. Z czasem doszły kolejne obszary zastosowań wynikające z rozszerzających się obszarów rozwojowych związanych z telemetrią, monitorowaniem oraz rozbudową systemów IoT.

Przedstawienie podstaw matematycznych systemu jest konieczne w celu zrozumienia dalszych technicznych aspektów rozwiązania. Przedstawione metody wybiegają poza standardowy materiał prezentowany obecnie na studiach z zakresu nauk technicznych. Wynika to z faktu że podstawy matematyczne wydobyłem z obszaru dotychczas nie mającego zastosowań w znanej mi technice. Są to metody, umożliwiające zbudowanie nowego sposobu przetwarzania danych. Na tym polega jeden z aspektów różniących RetractorDB od reszty podobnych rozwiązań.
